# Bijlage 1: Mogelijke dossierstatus ruimtelijke instrumenten

**In paragraaf 5.7 is met behulp van Figuur 3 aangegeven hoe de dossierstatus in
het manifest moet worden toegepast. Bepalend voor welke dossierstatussen bij de
verschillende ruimtelijke instrumenten kunnen voorkomen, is of er een
voorbereidingsprocedure van toepassing is en of er beroep tegen het ruimtelijke
instrument kan worden ingesteld. In deze bijlage wordt kort per instrument
aangegeven welke dossierstatussen kunnen voorkomen.**
</br></br>

Per instrument volgt een toelichting; er is aangegeven of:  
1.  *er een ontwerp-besluit ter inzage gelegd moet worden en er zienswijzen
    ingediend kunnen worden dan wel een andere vorm van voorbereidingsprocedure
    mogelijk is,*
2.  *beroep kan worden ingesteld of een bezwaarschrift kan worden ingediend.*

</br></br>
**Voorbereidingsbesluit**  
Met dit instrument geeft het bevoegd gezag aan voornemens te zijn een ruimtelijk
plan als een bestemmingsplan, inpassingsplan, provinciale verordening of AMvB op
te stellen.  
1.  Het voorbereidingsbesluit wordt genomen. Er is geen voorbereidingsprocedure.
    Er wordt geen ontwerp-besluit ter inzage gelegd en er kunnen er geen
    zienswijzen ingediend worden.
2.  Tegen het voorbereidings­besluit kan geen beroep worden ingesteld en geen
    bezwaarschrift worden ingediend.  

</br></br>
Door het ontbreken van een voorbereidingsprocedure en doordat het
voorbereidingsbesluit direct na het nemen ervan onherroepelijk wordt, kent het
uitsluitend de dossierstatussen 'geheel onherroepelijk in werking', 'vervallen'
en 'geconsolideerd'.

</br></br>
**Omgevingsvergunning**  
Het bevoegd gezag kan medewerking verlenen aan een aanvraag die in strijd is met
een be­stemmingsplan of een beheersverordening door met toepassing van artikel
2.12, eerste lid, onderdeel a, onder 3o van de Wabo omgevingsvergunning te
verlenen.  
1.  Er wordt een ontwerp-besluit ter inzage gelegd waartegen zienswijzen kunnen
    worden ingediend.
2.  Tegen een verleende omgevingsvergunning (en een eventueel daarbij behorend
    exploitatieplan) kan beroep en vervolgens hoger beroep worden ingesteld. 

</br></br>
De *mededeling* (kennisgeving in de Staatscourant) van een met artikel 2.12,
eerste lid, onderdeel a, onder 3o van de Wabo *verleende omgevingsvergunning*,
dient op basis van artikel 6.14 van het Besluit omgevingsrecht (Bor) ook langs
elektronische weg plaats te vinden overeenkomstig de eisen die hiervoor worden
gegeven in de Regeling standaarden ruimtelijke ordening 2012. Hierdoor kent het
gebiedsgerichte besluit ‘omgevingsvergunning’ alleen de planstatus vastgesteld.
De dossierstatus 'in voorbereiding' komt derhalve bij de omgevingsvergunning
niet voor, de overige dossierstatussen wel. Van een eventueel bij deze
omgevingsvergunning behorend exploitatieplan moet wel een ontwerp-plan langs
elektronische weg beschikbaar worden gesteld, waardoor het exploitatieplan wel
de dossierstatus 'in voorbereiding' kent. 

</br></br>
**Exploitatieplan / bestemmingsplan**  
Als het exploitatieplan wordt vast­gesteld, dan wordt het gelijktijdig
bekend­gemaakt met een bestemmingsplan of een omgevingsvergunning op grond van
artikel 2.12, eerste lid, onderdeel a, onder 3o Wabo. Het exploitatieplan
doorloopt dezelfde procedure als het bestemmingsplan waar het bij hoort. De
procedure van de omgevingsvergunning is hiervoor al besproken. Procedure
bestemmingsplan en daarbij behorend exploitatieplan:  
1.  Er wordt een ontwerp-besluit ter inzage gelegd waartegen zienswijzen kunnen
    worden ingediend; bij het bestemmingsplan kan deze fase worden voorafgegaan
    door het verlenen van inspraak op een terinzagegelegd voorontwerp.
2.  Tegen een vastgesteld bestemmingsplan en een exploitatieplan kan beroep
    worden ingesteld.  

</br></br>
Bij het bestemmingsplan en het exploitatieplan komen alle dossierstatussen voor.

</br></br>
**Beheersverordening**  
De beheersverordening is een instrument dat gemeenten in plaats van een
bestemmings­plan kunnen inzetten. De beheersverordening is vergelijkbaar met
andere verordeningen die een gemeente kan vast­stellen.  
1.  Er wordt geen ontwerp-besluit ter inzage gelegd en het indienen van
    zienswijzen is niet mogelijk; wel kan afhankelijk van de gemeentelijke
    inspraakverordening het verlenen van inspraak vereist zijn.
2.  Tegen de beheersverordening kan geen beroep worden ingesteld en geen
    bezwaarschrift worden ingediend. 

</br></br>
Door de mogelijkheid van een voorbereidingsprocedure en doordat de
beheersverordening direct na het vaststellen ervan onherroepelijk wordt, kent
het uitsluitend de dossierstatussen 'in voorbereiding' en 'geheel onherroepelijk
in werking', 'vervallen' en 'geconsolideerd'.

</br></br>
**Structuurvisie**  
Gemeenten, provincies en het rijk stellen een of meer structuurvisies vast. In
een structuurvisie worden de hoofdzaken van het te voeren ruimtelijk beleid
vastgelegd.  
1.  Er wordt geen ontwerp-besluit ter inzage gelegd en het indienen van
    zienswijzen is niet mogelijk; wel kan afhankelijk van de inspraakverordening
    het verlenen van inspraak vereist zijn.
2.  Tegen de structuurvisie kan geen beroep worden ingesteld en geen
    bezwaarschrift worden ingediend.  

</br></br>
Door de mogelijkheid van een voorbereidingsprocedure en doordat de
structuurvisie direct na het vaststellen ervan onherroepelijk wordt, kent het
uitsluitend de dossierstatussen 'in voorbereiding' en 'geheel onherroepelijk in
werking', 'vervallen' en 'geconsolideerd'.

</br></br>
**Proactieve en reactieve aanwijzing**  
<u>Proactieve aanwijzing</u>: De provincie en het rijk kunnen aan een gemeenteraad
een aanwijzing geven om binnen een daarbij te bepalen termijn een
bestemmingsplan vast te stellen overeenkomstig daarbij gegeven voorschriften
omtrent de inhoud van dat bestemmingsplan.  
1.  Er wordt een ontwerp-besluit ter inzage gelegd waartegen zienswijzen kunnen
    worden ingediend.
2.  Tegen de proactieve aanwijzing kan geen beroep worden ingesteld en geen
    bezwaarschrift worden ingediend, *tenzij*,de proactieve aanwijzing
    betrekking heeft op een daarbij concreet aangegeven locatie waarvan geen
    afwijking mogelijk is, dan is er wel beroep mogelijk.

</br></br>
Doordat er een voorbereidingsprocedure geldt en er gevallen zijn waarin beroep
kan worden ingesteld tegen de proactieve aanwijzing kent de proactieve
aanwijzing alle dossierstatussen.

</br></br>
<u>Reactieve aanwijzing</u>: Met een reactieve aanwijzing kunnen een provincie dan
wel het rijk onderdelen van een bestemmingsplan niet in werking laten treden.  
1.  Er wordt geen ontwerp-besluit ter inzage gelegd en het indienen van
    zienswijzen is niet mogelijk.
2.  Tegen de reactieve aanwijzing kan beroep worden ingesteld. 

</br></br>
Door het ontbreken van een voorbereidingsprocedure en doordat het mogelijk is
tegen een reactieve aanwijzing beroep in te stellen kent de reactieve aanwijzing
alle dossierstatussen met uitzondering van de status 'in voorbereiding'.

</br></br>
**Provinciale verordening**  
Een provinciale verordening bevat algemeen verbindende voorschriften.  
1.  Er wordt een ontwerp-besluit ter inzage gelegd waarover opmerkingen ter
    kennis van provinciale staten kunnen worden gebracht.
2.  Tegen de provinciale verordening kan geen beroep worden ingesteld en geen
    bezwaarschrift worden ingediend.  

</br></br>
Doordat er een voorbereidingsprocedure geldt en de provinciale verordening
direct na het vaststellen ervan onherroepelijk wordt, kent de verordening uitsluitend de
dossierstatussen 'in voorbereiding' of 'geheel onherroepelijk in
werking', 'vervallen', 'geconsolideerd'.

</br></br>
**AMvB**  
Een Algemene Maatregel van Bestuur (AMvB) is een besluit van de regering. Hierin
is de inhoud van een wet verder uitgewerkt. Een AMvB bevat algemeen verbindende
voorschriften.  
1.  Er wordt een ontwerp-besluit ter inzage gelegd waarover opmerkingen ter
    kennis van de minister kunnen worden gebracht.
2.  Tegen de AMvB kan geen beroep worden ingesteld en geen bezwaarschrift worden
    ingediend.  

</br></br>
Doordat er een voorbereidingsprocedure geldt en de AMvB direct na het
vaststellen ervan onherroepelijk wordt, kent het uitsluitend de dossierstatussen
'in voorbereiding', 'geheel onherroepelijk in werking', 'vervallen' en
'geconsolideerd'.

