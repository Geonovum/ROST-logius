# Het bestemmingsplan
**Dit hoofdstuk bevat de richtlijnen die van toepassing zijn op de vormgeving en
inrichting van de analoge bestemmingsplankaart als geheel.**

## Opbouw van de analoge bestemmingsplankaart
De analoge bestemmingsplankaart bevat alle te verbeelden informatie die ook in
het digitaal bestemmingsplan is opgenomen. Het gaat hierbij om het plangebied,
de bestemmingen, de dubbelbestemmingen en de aanduidingen. Het bestemmingsplan
wordt vastgesteld met gebruikmaking van een duidelijke ondergrond. Bij het
besluit tot vaststelling van het bestemmingsplan moet worden aangegeven welke
ondergrond is gebruikt. Los van de ondergrond die gebruikt is bij de
vaststelling van het bestemmingsplan, wordt de analoge bestemmingsplankaart
altijd getekend op een heldere en duidelijke ondergrond, waarop de belangrijkste
wegen en waterwegen zijn aangegeven. Indien het plangebied het noodzakelijk
maakt om meerdere analoge bestemmingsplan kaarten te produceren, blijkt uit een
overzichtskaart de aansluiting van de kaarten onderling en de aansluiting aan
het daaromheen gelegen gebied. Tot slot wordt op de analoge bestemmingsplankaart
een noordpijl en schaalaanduiding aangegeven.

De legenda is steeds op dezelfde wijze is opgebouwd. De legenda op de analoge
bestemmingsplankaart van het bestemmingsplan ziet er als volgt uit:

-   Plangebied
-   Bestemmingen
	-   bestemmingen
	-   voorlopige bestemmingen
	-   uit te werken bestemmingen
	-   dubbelbestemmingen
-   Aanduidingen
	-   gebiedsaanduidingen
	-   functieaanduidingen
	-   bouwvlak
	-   bouwaanduidingen
	-   maatvoeringsaanduidingen
	-   figuren

De bestemmingen worden in de legenda in alfabetische volgorde geplaatst, gevolgd
door eventuele voorlopige en uit te werken bestemmingen, beide eveneens in
alfabetische volgorde. Ook de dubbelbestemmingen worden bij elkaar geplaatst en
in alfabetische volgorde gezet. Tot slot worden de aanduidingen per soort bij
elkaar geplaatst en in alfabetische volgorde gezet.

De planregels verwijzen naar de digitale verbeelding van het bestemmingsplan. De
analoge bestemmingsplankaart voegt zich hier naar. Bij verschillen in naamgeving
in de digitale verbeelding en de analoge bestemmingsplankaart, is de digitale
verbeelding leidend.

## Het plangebied op de analoge bestemmingsplankaart
Centraal op de analoge bestemmingsplankaart staat de weergave van het
plangebied. Het plangebied is gevuld met bestemmingen, dubbelbestemmingen en
aanduidingen.

Op de analoge bestemmingsplankaart wordt de begrenzing van het plangebied
weergegeven met een ononderbroken bolletjeslijn, conform de specificatie in
Figuur 1.

![](media/d178601d10b2451b1b36a553a3ae1555.png)  
**Figuur 1 Het plangebied op de analoge bestemmingsplankaart**
